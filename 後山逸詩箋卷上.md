### 和蘇公洞庭春色
洞庭千木奴，寸絲不挂手。
來輸步兵厨，釀作青田酒。
王家玉東西，未覺歲華走。
方從羅浮山，已作南陽壽。
還將甕頭春，慰子雪入牖。
我方縛禪律，一舉煩屢嗅。
東坡酒中仙，醉墨粲星斗。
詩成以屬我，千金須弊帚。
何曾樽俎間，著客面黧黝。
定須笑美人，蘸甲不濡口。

### 山口阻風
夕風朝未回，來雲去爲雨。
繫舟直山口，天意遽如許。
濤風兩方鬭，丘原莫當怒。
兩山爲俯仰，一鳥不得度。
臨深負高枕，偷生寧得所。
歷歷數過帆，當塗氣如虎。
快意亦適然，淹泊豈吾取。
泝洄更去留，未易相爾汝。
行登東山顛，壯觀前未睹。
九澤不滿眼，五丈方一縷。
茲山昔誰游，巨野傳自古。
菰魚無凶年，末利猶不禦。
荷隩活萬人，梨埒視千戶。
東方富絲麻，小市藏百賈。
連檣自南北，行談雜秦楚。
向晚風力微，湖清魚可數。
空倉乌鸟樂，外舍窗扉語。
身非天下惜，家無十金聚。
欲留盜賊迫，欲去波濤怒。
兩者爾何從，一死吾未與。

### 登冥山
東山如覆盆，石塔仍數層。
昔人行樂處，時過名不稱。
秋風變草木，樵徑餘薪蒸。
四顧一水間，不復知淄澠。
菰蒲萬世利，煙火千人罾。
平生登山脚，歲晚如不勝。
求田君勿問，撫髀吾何能。
飛鴻將目遠，秋水留心澄。
茲游豈不朽，作歌記吾曾。

### 次韵答少章
秦郎淮海士，才大難爲弟。
蔚然霜雪後，不受江漢洗。
春畦不滿眼，采掇到芹薺。
多病促餘年，秋光欲辭抵。
儒林丈人行，掘起三界底。
出入銀臺門，爲米不爲醴。
白頭容北面，斯文分一體。
愧我無異聞，口闞不得啟。

### 送路糾歸老丹陽
身退不待年，意足不待餘。
寧聞有餘論，但問我何如。
才名四十年，盛氣蓋諸儒。
獨無金水力，竟與蛙黽俱。
晚爲府中掾，直前不趑趄。
曾何愧俯仰，頗亦困囁嚅。
有粟尚可糊，有酒尚可娛。
一朝脫章綬，用意不躊躇。
富貴亦何有，惜君寧挽裾。
人生一世間，僅得還其軀。
謝公江海人，此計竟亦疏。
千金一大錢，兩子雙明珠。
妙語發幽光，東坡爲欷歔。
不知兩疏去，能亦有此無。
聊爲三徑資，從子並門居。

### 謝傅監
好士如好色，昔聞今則無。
平生席爲門，未識長者車。
曠士慕林谷，羈人辱泥塗。
願爲執鞭役，莫順下風趨。
去年辱公先，懷刺留寓居。
我往拜其門，鸑鷟鳴高梧。
論交不計年，取材忘其愚。
一寒我如此，百鎰公無餘。
今年賀公歸，乃復過我廬。
當使有近行，應門有長須。
小家不耐事，雞飛犬升閭。
莫歸自有恨，親顔一何娛。
汝家吾無憂，能致賢大夫。
吳公漢庭右，賈生世用疏。
平分太倉粟，盡讀鄴侯書。
士爲知己留，不爲食有魚。
三言移曾母，投杼公何如。

### 次韵答秦少章
學詩如學仙，時至骨自換。
縹緲鴻鵠上，衆目焉能玩。
子從淮海來，一喙當百難。
師儒有韓孟，拭目互驚惋。
老生時在傍，縮手愧顔汗。
黄公金華伯，莞爾回一眄。
彼方試子難，疾前不應懦。
要當攻石堅，切作摶沙散。
珪璧雖具美，礲錯加璀璨。
我老不足畏，後生何可慢。

### 次韵答子實秦少章二首
#### 其一
英英黄金花，論時不論美。
靖節骨已朽，棄捐乃其理。
兩公意有餘，采采今未已。
尚念白頭生，臨風嗅霜蕊。

#### 其二
交新情已故，室遠人則邇。
杯酒不相忘，一朝得二子。
初花美無度，後時終可鄙。
與汝卧秋風，看君雙控鯉。

### 寄晁以道
兩官俱爲鄰，常若千里遠。
經年不通書，子孰知我懶。
相期宇宙外，肯復校繁簡。
我愚亦知此，子意豈不滿。
子教東方生，自視何益損。
人言不當價，一錢萬金産。
須子五千卷，丹筆校黄本。
子家太史氏，名成南北阮。
道山鴻雁行，豈惟私門衎。
功名須老大，四十未爲晚。
快意會有違，急行寧小緩。
忽有河山阻，遂恐消息斷。
我獨不念此，人窮令智短。
子勿效我慵，書來慰愁眼。


### 寄邢和叔
昔作梁宋游，幽憂廢朝昏。
閉門無往還，不厭兒女喧。
隔牆聞剝啄，暮夜誰扣門。
知是邢夫子，低回過高軒。
願爲布衣交，不顧年德尊。
匆匆立談罷，又見東南奔。
江湖多病後，僅免餉魚黿。
久廢數行書，因人問寒暄。
但愛孤山西，松筠數家村。
便欲築居室，插秧仍灌園。
生前不自愛，身後何足論。
草玄笑揚雄，贊易悲虞翻。
文章徒自苦，紙筆莫更存。
却尋南郭老，隠几學忘言。
他日宦游客，誤入桃花源。
葦間見漁父，誰識王侯孫。

### 贈關彥長

少年初識字，已誦子虛賦。
嘗疑天上人，已離人間去。
蹉跎二十年，久自歎遲暮。
倦游梁宋間，却踏江湖路。
此地始逢君，秋陽破朝霧。
白首鬢毛新，青衫顔色故。
問君胡爲然，竟坐文字誤。
人事久難知，高才常不遇。
論人較賢智，富貴寧在數。
不見竹林詩，山王俱不與。
湖塘發高興，山林有佳處。
迨此閒暇時，觀游莫辭屢。
功名如附贅，得失何用顧。
但當勤秉燭，長願隨杖屨。


### 平翠閣
我家山水間，耳目厭華麗。
聞道浙西山，經年通夢寐。
從爲遠游客，忘却歸來計。
欲置湖上田，謝絕人間世。
湖山多變態，橫斜光氣異。
隨山轉朱閣，臨顧窮幽邃。
惟有宣公樓，浮空堆亂翠。
疑是水仙人，臨牆露高髻。
道人迹愛山，朝昏閱終歲。
最愛煙雨中，半掩青羅袂。
我來悲歲晚，風霜掃昏翳。
不見嶺頭雲，未盡登臨意。

### 次韵應物有歎黄樓
一代蘇長公，四海名未已。
投荒忘歲月，積毀高城壘。
斯樓亦何與，與人壓復起。
紛紛徒爾爲，長劍須天倚。
循分即可久，吾行誰與止。
邇來賢達人，五十笑百里。
頼有寇公子，衆毀聞獨美。
直氣懾狂童，牽聯皆可紀。
少公作長句，班揚安得擬。
頗有喜事人，睥睨欲搥毀。
一朝陵谷變，天語含深旨。
驚倒樓前人，今朝有行履。

### 秋懷十首
#### 其一
昨日山中雲，今朝山下雨。
牛羊沒禾黍，蟋蟀促機杼。
磨刀洗盆甕，社臘不勝數。
豈無聚斂吏，觸手丞相怒。

#### 其二
有家汴泗間，歲晏榛棘荒。
稍知田家樂，感此歸意忙。
老馬甘伏櫪，游魂還故鄉。
四十尚無君，天下未敢忘。

#### 其三
採薪墟墓間，行歌當歸耕。
向來輕薄子，懷諼以爲榮。
喘喘轅下犢，力盡官泥深。
壯哉八百里，一割探其心。

#### 其四
翩翩王侯孫，館我翠微院。
粥飯隨鍾魚，朝昏黄庭卷。
中年妻子累，往世西方願。
獨無詩書力，尼父安得怨。

#### 其五
黄公輕千乘，尚愛五斗祿。
風雨聽朝雞，歲月老松菊。
平生白蓮社，不受一塵觸。
識字即投閣，貴者須食肉。

#### 其六
昔作九日期，一覽知四方。
夜雨秋水深，烈風畏褰裳。
尊空囊亦空，花且爲我黄。
官奴覆青綾，破屋任飛霜。

#### 其七
翼翼陳州門，萬里遷人道。
雨淚落成血，著木木立槁。
今年蘇禮部，馬跡猶未掃。
昔人死別處，一笑欲絕倒。

#### 其八
籊籊孤竹君，長我一身半。
凜然霜雪間，時至亦陰換。
共與王子猷，永結忘言伴。
可使溪壑姿，充我眼中玩。

#### 其九
北闕書不上，南山田不歸。
朝暮陳州門，悠悠此何爲。
我老何所爲，暖日聊差池。
君聽城上烏，啞啞端爲誰。

#### 其十
潭潭明光殿，稽首西方僊。
平生修何行，步有黄金蓮。
我豈昔好徑，報以履下穿。
洗足坐道場，卒卒此何緣。

### 次韵蘇公西湖觀月聽琴
公詩端正道，亭亭如紫雲。
落世不敢學，謂是詩中君。
獨有黄太史，抱杓挹其尊。
韵出百家上，誦之心已醺。
黄鍾毀少合，大裘擯不文。
世事如病耳，蟻鬭作牛聞。
苦懷太史惠，養豹煙雨昏。
後世無高學，舉俗愛許渾。

### 奉酬應物 北宋 · 陳師道
論世闕真是，憎好成愚賢。
衆手挽跛牂，擬度驊騮前。
與子早相好，於今不知年。
自從欲著帽，憂喜同華顛。
生世如風花，高下亦偶然。
填溝偶不死，揮刃忽自全。
病馬試春草，游魚縱奔川。
稍思升斗祿，筦庫未闕員。
一饑尚可忍，百歲當復延。
相予乘下澤，得句要子宣。
此生期樂死，它日須詩傳。
縮手著袖間，彈棋一爭先。

### 次韵德麟督叔弼季默詩及破余酒戒
歲月不相貸，夜牀衾簟秋。
朝來明鏡中，作意多少留。
惟酒可爲娛，顧我非其流。
丈夫意氣合，珮玦不循鈎。
意行無人非，駿發不中休。
相逢問何如，頗復中之不。
清坐豈不好，致真豈糟丘。
兩歐以詩鳴，與俗同沉浮。
百鳥畏嘲弄，往和長鳴鷗。
胡寧忍快便，風飄萬斛舟。

### 次韵蘇公獨酌
雲月酒下明，風露衣上落。
是中有何好，草草成獨酌。
使君顧謂客，老子興不薄。
飲以全吾真，醉則忘所樂。
未解飲中趣，中之如狂藥。
起舞屢跳踉，駡坐失酬酢。
終然厭多事，超繁趨淡薄。
功名無前期，山林有成約。
身將歲華晚，意與天宇廓。
醒醉各有適，短長聽鳬鶴。

### 次韵蘇公獨酌試藥玉滑盞
僊人棄餘糧，玉色已可欺。
小試換骨方，價重十冰磁。
灌以長白虹，渺若江海瀰。
浮之端不惡，舉者亦何辭。
但愧聞道晚，早從雁門師。
律部無明文，可復時中之。
汝陽佳少年，三斗出六奇。
家有持盃手，兩好當一施。
風吹酒面仄，月度杯心遲。
百年容有命，一笑更須時。

### 次韵德麟植檜
種木待成材，聊爲十年事。
日中趨百里，寧問萬牛費。
植檜三尺强，已有凌雲氣。
生世能幾何，擬作千歲計。
衆人笑拍手，君子用其意。
蕭蕭孤竹君，忘言理相契。
名以金石交，椿楊豈奴婢。
緬懷萬仞顛，千丈蔚蒼翠。
蟠根泉石底，用意霜雪外。
寧須大厦才，坐待斧斤至。
散爲風雨聲，密作牛馬蔽。

### 送叔弼寄秦張
廬陵四公子，吾及識其半。
叔也英達人，平易亦精悍。
於時吾始壯，敗壁不塗墁。
孤身客東都，轉食諸公館。
時來扣君門，百遍不留難。
傾心倒囊笈，燕語徹昏旦。
磬折挽爲親，少得而多患。
相過汝潁上，歲月不勝歎。
君才得公餘，十日而千萬。
舌端懸日月，筆下來江漢。
此行不尋常，談者方一貫。
逸足寧小試，寶刀當立斷。
用意不崎嶇，欲得志挾彈。
目今平生親，稍作春冰泮。
因聲督張秦，書來不應緩。

### 次韵德麟吳越山水
吳山那可說，已覺心耳靜。
忍事如忍欲，可遏不可騁。
人生如此耳，黄白滿朝鏡。
寧懷斗升粟，不理東南艇。
君從湖上歸，頗說寒事竟。
沙草柔動色，溪喧魚不定。
煩君冰玉句，無作江湖興。
君詩如靜女，妙絕人所敬。
不更風雨秋，下有桃李徑。
試寫孤竹君，名成三絕鄭。

### 龍潭
清淵下無際，落日回風瀾。
凜然毛髮直，敢以笑語干。
坡陀百尺臺，葱翠萬木蟠。
驚飈振積葉，清霜作朝寒。
水旱或有差，精禱神其難。
魚龍同一波，信有水府寬。
向來三日雨，頼子一據鞍。
何以報嘉惠，寒瓜薦金盤。
萬口待一飽，歸卧神其安。
猶須雪三尺，盛意莫得闌。

### 贈魯直
相逢不用蚤，論交宜晚歲。
平生易諸公，斯人真可畏。
見之三伏中，凜凜有寒意。
名下今有人，胸中本無事。
神物護詩書，星斗見光氣。
惜無千人力，負此萬乘器。
生前一樽酒，撥棄獨何易。
我亦奉齋戒，妻子以爲累。
君如雙井茶，衆口願其嘗。
顧我如麥飯，猶足填饑腸。
陳詩傳筆意，願立弟子行。
何以報嘉惠，江湖永相望。

### 次韵蘇公竹間亭小酌
自昔有遺韵，小飲不盡觴。
坐待竹間月，奈此雲影長。
起行林下路，散策踰平崗。
破眼一枝春，著意千葉黄。
暄寒會有分，蜂蝶來無央。
鳥語带餘寒，竹風回妙香。
緬想兩公子，作惡變清凉。
誰憐塵沙底，疲馬踏朝陽。
斯人班馬後，如圭復如璋。
相逢了無得，佳處每難忘。

### 送李奉議亳州判官四首 
#### 其一
謝公中年後，畏與親友別。
數日懷抱惡，每笑冠纓絕。
生有四方事，死當一語决。
前笑今則悲，吾衰擬何說。
著鞭何必先，倒筆不容掣。
鞭爾轅下駒，萬里一改轍。

#### 其二
祁氏號外府，藏室多異書。
自公有餘力，一覽意何如。
爲學雖日益，受益不受誣。
正須高著眼，濠梁有游魚。

#### 其三
吾友孫子實，愛學吾所畏。
持身如處子，得句有餘味。
交歡艱難際，凜然見名誼。
吾病卧里中，車馬日一至。
遣醫饋粱肉，憂憙見顔際。
慇懃勸加餐，代我破戒罪。
一別已三秋，君室乃其季。
輪囷見眼中，不作千里外。
因聲問何如，胡不枉一字。

#### 其四
吾友張文潜，君行乃其里。
當年釣游處，壯者或可指。
聞風起遐想，意作千古士。
不知塵土中，奴椎婢不齒。
胸中無一塵，筆下有百紙。
勿問見自知，未語君已憙。
與遊今已後，行已勿停軌。

### 大風
積陰風易作，隆寒聲益急。
百爲定有數，一動必三日。
奔隤水勢壯，㩧胅波頭立。
前行後浪促，突起旁交射。
奔騰萬騎來，倏忽一箭疾。
摧殘蒲葦盡，簸蕩魚龍泣。
私憂地軸脫，已分梁山沒。
向來萬斛重，不作一葉直。
舟行兩水間，觸突聲蟋蟀。
路轉帆舉落，舟排冰疊積。
經事長一智，中人所知識。
千金不垂堂，豈復待一失。
窮途得偉觀，老氣猶少色。
事定不敢忘，嗟來庶可及。

### 擬古
盎中有聲囊不癭，嚥息不如带加緊。
人生七十今已半，一飽無時何可忍。
公侯早歲有如此，奴婢蓐食支夜永。
向來糠籺之子孫，居鄰無僧家有井。

### 贈知命
黑頭居士元方弟，不肯作公稱法嗣。
外人怪笑那得知，他日靈山親授記。
學詩初學杜少陵，學書不學王右軍。
黄塵扶杖笑鄰女，白衫騎馿驚市人。
靜中作業此何因，醉裏逃禪却甚真。
顧我無錢呼畢曜，有人載酒尋子雲。
君家魯直不解事，愛作文章可人意。
一人可以窮一家，怪君又以才爲累。
請將飲酒換吟詩，酒不窮人能引睡。
不須無事與多愁，老不欲醒惟欲醉。

### 大風
飛沙破面風裂石，平林隠隠傾霹靂。
野火燎原塵漲天，道聞馬嘶不相得。
老翁彊欲作少年，立馬階除起無力。
城南桃李春意動，少待明朝莫相失。

### 回風行
懸流洶洶從天來，南風五日鬭不開。
御風起柂虎著翼，衝風繫纜顔死灰。
昨日逆風今日回，萬人莫挽才浮盃。
篙牽相賀天意得，秋聲滿帆風倒桅。
去留異態須一怒，造物可得無嫌猜。

### 贈張文潛
張侯便然腹如鼓，饑雷收聲酒如雨。
讀書不計有餘處，尚著我輩千百許。
翻湖倒海不作難，將軍百戰富善賈。
弟子不必不如師，欲知其人視其主。
秋來待試丞相府，穀馬礪兵吾甚武。
商周不敵聞其語，一戰而霸在此舉。
百年富貴要自取，人將公卿還爾汝，德如墨君誰敢侮。

### 次韵寄答晁無咎
西湖欲雨樹煙滿，風葉倒囊雲覆碗。
望湖樓上白頭人，獨倚欄干誰肯伴。
獨有詩人記病身，清風千里寄行塵。
豪華信有回天力，驚開桃李閑新春。
往事不回如過雨，醉夢恍然忘惡語。
人生如幻此何尤，未信黄金貴於土。
愛子千篇頃刻成，借將胸腹詫吳人。
吟哦怪有芳鮮氣，却被湖山識姓名。
文章廢退知難强，身外虛華本無望。
何曾臨水惜芒鞋，却解逢人拈拄杖。
眼根清浄塵不留，登伽過盡不回頭。
家在中原歸未得，江淮斷道無行舟。
兩山相逢翻手疾，欲謀一笑寧無日。
却慚懷朴似周人，祇可聞名不須識。

### 送鄜州關司法 北宋 · 陳師道
早歲相知晚相識，抵掌回頭已陳迹。
萬里從軍壯此行，一筯鱸魚留不得。
夜靜關山秋月明，莫聽嶺頭秋水聲。
平世功名須少壯，看君一箭下遼城。

### 登鳳凰山懷子瞻
蜿蜒曲龍腹，山間隠樓觀。
孤高伏龍角，浮圖刺雲漢。
脩林霜雪餘，落葉青紅亂。
想見洞中人，不知時節換。
咳唾落江東，江東兩眼中。
舉頭觸浮雲，失脚驚飛鴻。
逢人自笑謀身拙，坐使紅塵生白髮。
入山便欲棄人間，出山又與松筠別。
數篇曾見使君詩，前後登臨各一時。
妙舞新聲難得繼，清風明月却相宜。
朱闌行遍花間路，看盡當年題壁處。
更有何人問使君，青春欲盡花飛去。

### 古怨贈關彥長
世態輕浮君莫道，相逢何必論才調。
鉛刀快利莫耶遲，果下翩翩望雲老。
人前安得無窮好，應須富貴長年少。
莫教白髮更棲遲，不遭毀駡逢人笑。

### 答無咎畫苑
卒行無好步，事忙不草書。
能事莫促迫，快手多麤疏。
君看荷葦槲葉扇，崔家仲叔三人俱。
掃除事物費歲月，收定神氣忘形軀。
恍然有得奪天巧，衰顔生態能相如。
市師信手無贏餘，一日畫出東封圖。
眼前百口怪神速，背後千指爭邪𣤔。
君家畫苑傾東都，錦囊玉軸行盈車。
補完破碎收亡逋，欲得不計有與無。
問君此病何當祛，君言無事聊自娛。
世間何事非迷途，挾策未必賢樗蒲。
苑中最愛文與蘇，情親不獨生同閭。
自謂知子誰如余，叔也不癡回不愚。
憐君用意常勤劬，揮毫灑墨填空虛。
風梢雨葉出新意，老樹僵立何年枯。
我生百事不留意，外物不足煩敺除。
翰墨纔能記名字，模臨寫貌無工夫。
見溺不救危不扶，獨無一物充庖厨。
看君髮漆顔丹朱，意氣健如生馬駒。
逢人不信六十餘，郁然一莖無白鬚。
呂公落寞起釣屠，南山四老東宮須。
人生晚達有如此，應笑虞翻早著書。

### 次韵蘇公蠟梅

化人巧作襄樣花，何年落子空王家。
羽衣霓袖涴香蠟，從此人間識尤物。
青瑣諸郎却未知，天公下取仙翁詩。
烏丸雞距寫玉葉，却怪寒花未清絕。
北風驅雪度關山，把燭看花夜不眠。
明朝詩成公亦去，長使詩仙誦佳句。
湖山信美更須人，已覺西湖屬此君。
坐想明年吳與越，行酒賦詩聽擊鉢。

### 奉陪內翰二丈醴泉避暑
疾雷倒海不成雨，黑雲銜日蠶不吐。
深院回廊晝日長，青簾朱幕風鈴語。
神仙中人龍作馬，翠旌絳節從天下。
竹冠芒屨紫綺裘，曳杖林間觀物化。
清池照眼自生凉，脩竹回陰欲過廊。
樽酒未空高興動，含毫欲下雲飛揚。
俗聞道士業符醫，未語已作庸人樣。
但知一扇博百金，豈識雙松到千丈。
蠅頭小字密著行，四座歡叫醒而狂。
忽驚天姥到庭戶，風篁露草鳴寒螿。
回天却日有餘力，小試席間留翰墨。
請公慎用補天手，入佐后皇和五石。

### 送張秀才兼簡德麟
長安千門憎熱客，我獨憐君來解熱。
呼兒具飯懶出口，藜羹不糝甘一啜。
北州別駕玉刻麟，索書往見良可人。
驛使別來無一字，知有此情誰與親。

### 寄子開
煙昏晚寒風發屋，行者抽篷離者哭。
青衫白髮兩相鮮，積雪朝陽眩雙目。
猛虎食子有分羹，潔鷺割股謀補肉。
妻孥不用哭窮途，前府故人風義篤。

### 贈黃氏子小德
黃童三尺世無雙，筆頭袞袞懸秋江。
不憂老子難為父，平生崛強今心降。
我來喜共阿戎語，應敵縱橫如急雨。
生子還如孫仲謀，豚犬漫多何足數。
黃家小兒名拾得，眉如長松眼如漆。
只今數歲已動人，老人留眼看他日。
笑君老蚌生明珠，自笑此物吾家無。
君當置酒我當賀，有兒傳業更何須。

### 山口
湖闊疑無地，河回忽見山。
登臨聊自試，衰疾致身閑。
四壁寧虞盜，多方莫駐顔。
無風回遠笛，有月待人還。

### 次韵夜雨
暗雨來何急，寒房客自醒。
驟看燈閃閃，擬對竹青青。
聲到江干盡，風回葉上聽。
更長那得曉，攲側想儀形。

### 晦日
人老時情薄，春深花意微。
暄寒南北異，風俗古今違。
即事無同異，旁觀有是非。
食蔬如許瘦，飽肉未須肥。

### 登城樓
城郭春容晚，因行可當遊。
飛來雙蛺蝶，自去一浮鷗。
峽嶮山將合，江平水却流。
同來端興盡，且爲小遲留。

### 奉賀陳聖子
合譜兒童歲，爲僚一再秋。
初聞消息報，已作別離憂。
急雪將無路，寒江欲斷流。
相逢寧易得，端爲小遲留。

### 和王子安至日三首 
#### 其一
近節翻多事，爲家不亦難。
老成須藥力，愁絕向誰寬。
凍雨能妨夢，朝霜故作寒。
衰顔心自了，不待鏡中看。

#### 其二
物理有終極，人情從往還。
陰陽消長際，老疾去留間。
申白徒懷惠，巢由不買山。
更歌吾和汝，風日稍侵顔。

#### 其三
晨起公私迫，昏歸鳥雀催。
百年忙裏盡，萬事醉間來。
竹雨深宜晚，江梅半欲開。
風燈挑不燄，寒火撥成灰。

### 除夜對酒贈少章
歲晚身何託，燈前客未空。
半生憂患裏，一夢有無中。
髮短愁催白，顔衰酒借紅。
我歌君起舞，潦倒略相同。

### 庚辰三月上旬登白門閑望
昔別子未仕，人言詩有神。
預知河嶺阻，不作往來頻。
剩喜今猶學，須知祿爲親。
五陵花滿眼，作意莫禁春。

### 送王君玉赴試
汝潁諸王後，風流獨此人。
談鋒堅百戰，筆力舉千鈞。
得士吾無愧，多聞子未貧。
平生三學士，相見定相親。

### 奉送閻醇老推官
古今猶異俗，鄒魯尚多儒。
簿領三年責，雲霄一武趨。
數過忘潦倒，惜別更斯須。
說與晁夫子，今年錐也無。

### 答李簿
老去才先盡，春來酒屢空。
甘爲耕釣手，畏作囁嚅翁。
與罪寧無說，言詩新有功。
不堪須野鶩，似欲吐長虹。

### 九月十三日出善利門
十載都城客，孤身冒百艱。
一饑非死所，萬里有生還。
去國吾何意，從人病不關。
共看霜白鬢，似得半生閑。

### 送章推官
從事有多譽，還家能少留。
持盃猶潁尾，解纜即沙頭。
好事今猶壯，論文老自休。
風埃留我老，說與五湖秋。

### 湖上晚歸寄詩友 
#### 其一 
髭髮難藏老，湖山穩寄身。
却尋方外士，招作社中人。
霜葉深於染，秋花晚自春。
無人還有礙，詩卷莫辭頻。

#### 其二
蓑笠宜多病，衣冠錯致身。
清愁偏待客，白髮解禁人。
江月深留雪，山梅借探春。
興從湖上發，詩爲道人頻。

#### 其三
功名違壯志，戒律負前身。
劉德長欺客，王融却笑人。
殘年憎送歲，病眼怯逢春。
杖屨知何向，如公未厭頻。

#### 其四
紅綠羞明眼，攲斜久病身。
年齡不待命，湖海却留人。
點滴花間露，新鮮柳上春。
情懷將底用，詩外不須頻。

### 寄答顔長道 
#### 其一
薄命猶多難，浮生未定居。
故人憂已矣，千里問何如。
白髮羞明鏡，青燈怯細書。
不曾知史館，何用索枯魚。

#### 其二
貧病憂居士，雕蟲累壯夫。
不能羞齒頰，幸免葬江湖。
疲馬甘垂首，游鷹不應呼。
爲誰歸未得，山水故鄉居。

### 春晚游寶雲寺
繁杏青猶小，幽花落更香。
目隨雲雨斷，恨與水風長。
蟻子何緣鬭，蜂兒有底忙。
山人能棄世，遊子不思鄉。

### 夏日書事
花絮隨風盡，歡娛過眼空。
窮多詩有債，愁極酒無功。
家在斜陽下，人歸滿月中。
肝腸渾欲破，魂夢更無窮。

### 賀關彥長生日二首 
#### 其一
吉夢熊羆後，名家韋杜旁。
風霜隨氣節，河漢借文章。
漢相功名晚，周南德化長。
欲伸千歲祝，願奉故人觴。

#### 其二
經術宜傳世，清明正得秋。
德優高士傳，名重賦家流。
短袖妨妍舞，青衫負白頭。
待看靈壽杖，扶出富民侯。

### 錢塘寓居
山水如相識，豪華異昔聞。
聲音隨地改，吳越到江分。
門閉蕭蕭雨，風催緩緩雲。
會隨麋鹿去，長謝犬羊羣。

### 寄寇荆山
曠士三年別，荆山一顧中。
百千人欲死，四六老能工。
脫帽頭應白，求田意欲東。
口須論世事，目已失飛鴻。

### 還江山
夜夜滄洲夢，歸心劇旆懸。
呼童買輕舸，拂榻下平川。
遡浪潮如鬭，凌風岸若牽。
江鄉厭回首，行及楝花天。

### 雜題 
其一
亂水交如線，群山翠作屏。
寒輕春稍稍，雪盡麥青青。
霜草猶疑滑，風林漸喜聽。
生涯鞍馬上，歲月短長亭。

其二
泥雪纔通脚，煙雲復結陰。
遲留隨處處，簾幕靜沉沉。
去雁懷歸意，來禽欲好音。
稍寬溝壑辱，不憚二毛侵。

### 秋後五日應物無詩豈年志俱壯未解傷秋耶以詩挑之
伏盡暑猶壯，秋生凉故遲。
蟬吟接遠響，螢燭度深枝。
歲半身仍健，年侵意自悲。
情知寇公子，不作感秋詞。

### 寄晁說之
閱世真難記，如君自不忘。
尚於書太簡，正以懶相妨。
共有還家樂，終無却老方。
莫須憂潦倒，未許細商量。

### 再贈寇司戶
仕宦諸儒底，名成一戰中。
酒爲千日計，詩費幾生功。
戲馬章臺下，呼鷹上蔡東。
少年豪俠窟，杵臼得梁鴻。

### 鉅野泊觸事
蒲巷牽絲直，平湖墜鏡清。
順流風借便，捷路雪初晴。
鳥度欲何向，鷗來只自驚。
有行須快意，安得易爲情。

### 東阿
慟哭東阿縣，傷心莫與論。
却思當痛日，敢望此身存。
舉目人將母，回頭影弔魂。
更堪悲手足，孤稚滿船門。

### 甲亭
峻壁亭臨水，橫陂樹徹山。
兩河惟甲氏，數柏共蒼顔。
隨意游成適，回舟月與還。
早知乘下澤，不再結青綸。

### 游鵲山院
積石橫成嶺，行楊密映門。
人聲隠林杪，僧舍遶雲根。
頓攝塵緣盡，方知象教尊。
只因羊叔子，名字與山存。

### 登鵲山
小試登山脚，今年不用扶。
微微交濟濼，歷歷數青徐。
朴俗猶虞力，安流尚禹謨。
終年聊一快，吾病失醫盧。

### 別威德寺
三宿城隈寺，輕齎類老禪。
暫來真偶爾，適去更翛然。
笑別留春塢，行尋下瀨船。
此身猶斷梗，飄泊且隨緣。

### 雜題
春水漲湖田，先尋滬瀆船。
隔江爭問主，入市不論錢。
味得蓴尤滑，香因豉更便。
它年楝花落，追憶漫流涎。

### 和董判官寺居作
共作東州客，同棲古寺深。
論交非有舊，不見解相尋。
冷過清明節，悲生故國心。
此身隨所寄，未足問升沉。

### 贈白闍梨
瓶錫倦西東，歸來一榻空。
宗乘能自判，文學更兼通。
講徹夜堂月，定回枯樹風。
無從參浄社，回首倦飛蓬。

### 舒御史太夫人挽辭
回合蔣山秀，佳城去域中。
珮環無曉日，蘋藻自春風。
斷髮人何在，捐金事已空。
遂移男子孝，更作直臣忠。

### 和贾明叔秋晚见怀
陋巷少行迹，故人车马稀。
世情方汩没，吾道肯依违。
万叶迎风脱，孤云带月归。
独怜高义在，犹肯问柴扉。

### 望夫石
磧戍人何在，秋霜志不移。
無言息媯怨，有淚舜娥悲。
山靜雲盤髻，江空月印眉。
誰將望遠意，歌作送征詩。

### 夏杪
一室青蕪長，終朝靜不譁。
聖賢開美酒，子母破新瓜。
綠篠初翻籜，紅蕖稍薦花。
咄嗟功業晚，覽照鬢初華。

### 虞美人草
幽草默通神，舊題虞美人。
長言方度曲，應節若翻身。
律呂聲相應，雲龍氣自親。
無情猶感會，不獨在君臣。

### 沈道院有水墨壁畫奇筆也惜其窮年無賞之者賈明叔請余同賦
壁間水墨畫，爲爾拂塵埃。
草樹精神出，溪山氣勢回。
路從沙觜斷，人自渡頭來。
莫怪知音少，牙絃匣不開。

### 同苏不疑避暑法惠寺
酷暑不可处，相将寻昼凉。
清谈荫广厦，甘寝就方床。
莲剥明珠滑，瓜浮绀玉香。
因知北窗卧，自信出羲皇。

### 和彥詹題遠軒
開窗得遠意，興出杳冥間。
芳草日邊路，片雲天外山。
好花和露斸，脩竹夾藤刪。
每許南鄰伴，時來一寄顔。

### 寄君玉
不見紫霄翁，侵尋鬢已蓬。
倦游鄉域異，歸夢夙宵同。
愛酒貧應甚，吟詩老更工。
清時公道在，未足歎途窮。

### 次韵游花洞
遠洞容徐步，繁英故壓枝。
錦衾堆襞積，春事向離披。
作意真成誤，尋芳似較遲。
預爲來歲約，及早共瑶巵。

### 夜坐有懷
瑣瑣重門閉，蕭蕭一再更。
短檠昏細字，高枕笑平生。
來雁妨身健，秋陽喚眼明。
已須甘酒力，不用占時名。

### 送張芝卿
相逢已偶爾，告別更蒼然。
離合驚時換，行藏乃世緣。
君無學干祿，我亦賦歸田。
泗水秋山外，長安夕照邊。

### 行次舊縣寄立之
歲晚方奔命，春期作過賓。
逢君爲地主，顧我拙謀身。
官是三年客，情緣一日親。
將身隨斗食，應作未歸人。

### 送晁奉議高郵判官
公族仍前輩，都城早與遊。
士窮須祿食，才大豈身謀。
雪嶺無歸鳥，冰河有去舟。
平生湖海意，不爲有魚留。

### 同道士錢泠然尋澗水源
曉領黄冠子，步尋東澗源。
拖筇探清淺，垂手弄潺湲。
岸閣殘花片，槎留舊漲痕。
鳳潛丹穴邃，龍卧古潭渾。
脩竹青垂蔭，長蘿翠可捫。
忽驚穿藥圃，不覺到雲根。
嶝外看飛鳥，崖邊見飲猿。
援琴寫山水，布席坐蘭蓀。
白石支棋局，青沙藉酒尊。
醉歌歸路穩，洞口月黄昏。

### 五言賀雨
六月鄞江旱，焦勞刺史憂。
戴星趨洞府，踏月叩龍湫。
引咎青章設，爲壇古法修。
山川將爾徧，牲幣豈吾留。
帝意茲回眷，神聰俯應求。
油雲潜感召，靈雨忽滂流。
急勢朝翻幕，寒聲暮咽溝。
餘波平浦嶼，翠色蔽田疇。
池閣消殘暑，閭閻慶有秋。
邦民無以謝，惟起載途謳。



















