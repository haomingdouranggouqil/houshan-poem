# 和蘇公洞庭春色
### 洞庭千木奴，寸絲不挂手。來輸步兵厨，釀作青田酒。王家玉東西，未覺歲華走。方從羅浮山，已作南陽壽。還將甕頭春，慰子雪入牖。我方縛禪律，一舉煩屢嗅。東坡酒中仙，醉墨粲星斗。詩成以屬我，千金須弊帚。何曾樽俎間，著客面黧黝。定須笑美人，蘸甲不濡口。
**（箋）《東坡集》題下有引云：安定郡王以黃柑釀酒，謂之洞庭春色，色、香、味三絕，以餉其猶子德麟。德麟以飲余，為作此詩。醉中信筆，頗有拖沓風氣。按：此引又見《百斛明珠》。《東坡集》尚有《洞庭春色賦》。** 《蘇軾全集校注》曰原詩元佑六年十二月于穎州作，時後山為穎州教授。

（洞庭）《三國志·孫休傳》裴注：衡每欲治家，妻輙不聽，後密遣客十人於武陵龍陽汎洲上作宅，種甘橘千株。臨死，勑兒曰：「汝母惡我治家，故窮如是。然吾州里有千頭木奴，不責汝衣食，歲上一匹絹，亦可足用耳。」

（寸絲不挂）《景德傳燈錄》：師曰：「即便春風至，問遠聞和尚寸絲不掛。」

（步兵厨）裴注《三國志》引《魏氏春秋》：籍以世多故，祿仕而已，聞步兵校尉缺，廚多美酒，營人善釀酒，求為校尉，遂縱酒昏酣，遺落世事。

（青田酒）《古今注》：烏孫國有靑田核，莫測其樹實之形，至中國者，但得其核耳。得清水則有酒味出，如醇美好酒。核大如六升瓠，空之以盛水，俄而成酒。

（玉東西） 李調元《雨村詞話》：玉東西，酒也，本黃山谷「佳人斗南北，美酒玉東西。」今人謂物件曰東西，玉狀酒色也。

（羅浮山）原注：羅浮山有仙人種柑處。按《太平廣記》卷四一〇引《國史補》：羅浮甘子，唐開元中，始有山僧種於南樓寺。其後進獻。幸蜀奉天之歲，皆不結實。

（南陽壽）《抱樸子》：南陽酈縣山中有甘谷水，其臨此谷中居民，皆不穿井，悉食甘谷水，食者無不老壽，高者百四五十歲，下者不失八九十，無夭年人，得此菊力也。

（甕頭春）岑參詩：甕頭春酒黃花脂。

（入牖）唐太宗《望雪》詩：入牖千重碎。

（屢嗅）王令《梅花》詩：曉枝開早未多稠，屢齅清香不忍收。此借用。二句所本存疑。

（酒中仙）老杜詩：自稱臣是酒中仙。

（粲星斗）《詩·豳·綢繆》：綢繆束楚，三星在戶。今夕何夕，見此粲者。黃山谷詩：只令文字垂，萬世星斗粲。

（弊帚）《東觀漢記·光武帝記》：家有弊帚，享之千金。

（笑美人）原注：趙有躄者，平原君美人笑之。

（蘸甲）朱翌《猗覺寮雜記》：酒斟滿捧觴必醮指甲。牧之云：「爲君蘸甲十分飲」。夢德云：「蘸甲須歡便到來」。


附原作

洞庭春色并引 蘇軾

二年洞庭秋，香霧長噀手。今年洞庭春，玉色疑非酒。賢王文字飲，醉筆蛟龍走。既醉念君醒，遠餉為我壽。瓶開香浮座，盞凸光照牖。方傾安仁醽，莫遣公遠嗅。要當立名字，未用問升斗。應呼釣詩鉤，亦號掃愁帚。君知蒲萄惡，正是嫫母黝。須君灩海杯，澆我談天口。

# 山口阻風
### 夕風朝未回，來雲去爲雨。繫舟直山口，天意遽如許。濤風兩方鬭，丘原莫當怒。兩山爲俯仰，一鳥不得度。臨深負高枕，偷生寧得所。歷歷數過帆，當塗氣如虎。快意亦適然，淹泊豈吾取。泝洄更去留，未易相爾汝。行登東山顛，壯觀前未睹。九澤不滿眼，五丈方一縷。茲山昔誰游，巨野傳自古。菰魚無凶年，末利猶不禦。荷隩活萬人，梨埒視千戶。東方富絲麻，小市藏百賈。連檣自南北，行談雜秦楚。向晚風力微，湖清魚可數。空倉鳥烏樂，外舍窗扉語。身非天下惜，家無十金聚。欲留盜賊迫，欲去波濤怒。兩者爾何從，一死吾未與。

**（箋）按：此梁山口也。《太平寰宇記》：梁山在壽張縣南二十五里。《漢書》云：梁孝王北獵梁山。有獻牛，足上出背上。孝王惡之，尋病而薨。《元豐九域志》：壽張縣有梁山，濟水。**

（遽如許）《後漢·左慈傳》：忽有一老羝屈前兩膝，人立而言曰：「遽如許。」即競往赴之，而群羊數百皆變為羝，並屈前膝人立，云「遽如許」，遂莫知所取焉。此借用。

（兩山）**（箋）《萬山綱目》：梁山在兗州壽張縣南七十里，獨孤山東北七里，本名良山，周二十餘里，即《禹貢》大野。又：獨孤山在曹州府鄆城縣東北五十里，孤峰獨立，梁山之支也。**

（不得度）韓維詩：青林四回合，飛鳥不得度。

（當塗）《晉書·王濬傳》：夫猛兽当涂，麒麟恐惧。

（泝洄）《詩·蒹葭》：遡洄從之，道阻且長。

（九澤）《書·禹貢》：九川滌源，九澤既陂。

（五丈）《水經注》：（濟水）又東北右合菏水，水上承濟水于濟陽縣東，世謂之五丈溝。

（相爾汝）昌黎詩：恩怨相爾汝。

（湖清）蘇東坡詩：水清石出魚可數。

（空倉鳥烏）漢蘇伯玉妻《盤中詩》：空倉雀，常苦飢。王荊公詩：似聞空舍鳥烏樂，更覺荒陂人馬勞。

（外舍）《管子·戒》：桓公外舍，而不鼎饋。戴望注：外舍，謂出宿於外。

（窗扉語）後山又有《和鄭戶部寶集丈室》詩：衝風窗自語。

（天下惜）《晉書·王湛傳》：且天下之寶，故為天下所惜。

（十金）《漢書·楊雄傳》：家產不過十金，乏無儋石之儲，晏如也。

# 登冥山
### 東山如覆盂，石塔仍數層。昔人行樂處，時過名不稱。秋風變草木，樵徑餘薪蒸。四顧一水間，不復知淄澠。菰蒲萬世利，煙火千人罾。平生登山脚，歲晚如不勝。求田君勿問，撫髀吾何能。飛鴻將目遠，秋水留心澄。茲游豈不朽，作歌記吾曾。



