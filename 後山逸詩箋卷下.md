### 寄文潛無咎少游三學士

北來消息不真傳，南度相忘更記年。

湖海一舟須此老，蓬瀛萬丈自飛仙。

數臨黄卷聊遮眼，穩上青雲小著鞭。

李杜齊名吾豈敢，晚風無樹不鳴蟬。

### 連日大雪以疾作不出聞蘇公與德麟同登女郎臺

掠地衝風敵萬人，蔽天密雪幾微塵。

漫山塞壑疑無地，投隙穿帷巧致身。

晚積讀書今已老，閉門高卧不緣貧。

遥知更上湖邊寺，一笑潛回萬室春。

### 立春

馬蹄殘雪未成塵，梅子梢頭已著春。

巧勝向人真奈老，衰顔從俗不宜新。

高門肯送青絲菜，下里誰思白髮人。

共學少年天下士，獨能濡濕轍中鱗。

### 贈王聿脩商子常二首
#### 其一

欲作新詩挑兩公，含毫不下思先窮。

貪逢大敵能無懼，彊畫脩眉每未工。

畏病忍狂妨痛飲，晚雲朝雨滯晴空。

正須好句留春住，可使風飄萬點紅。


#### 其二

朱櫻青子已嘗新，白帢黄衫見未頻。

載酒對棋無俗士，閉門高枕有閑人。

有底百年須薄祿，相看一笑却關身。

肯留惡客開家釀，驚坐何人更姓陳。

### 次韵敬酬元弼三兄

冥冥雨力及時來，冉冉春光作意回。

白髮尚堪供語笑，青衫不惜著風埃。

林廬要自家家到，尊酒寧辭日日開。

只恐未便文字飲，人間無夢到陽臺。

### 和賈耘老春晚

縈縈裊裊幾絲飛，榴葉千燈照晚暉。

紫翠園林鶯欲懶，黄昏簾幕燕初歸。

花明西苑將迎幸，草綠平原正打圍。

一卧海城春又晚，不妨閑處得真機。

### 次韵寇秀才寄下邳家兄

少共千憂老一官，中間毀譽兩茫然。

去留有命真如此，俯仰從人却未然。

故著江山供極目，正將彊健入新年。

驚逢小杜風流勝，信有衣冠不乏賢。

### 賀文潛

飛騰無那高詹事，犇軼難甘杜拾遺。

釋梵不爲寧顧計，公侯有命却隨宜。

且留陳迹來韓愈，不用逢人說項斯。

富貴風聲真兩得，窮人從此不因詩。

### 送章氏兄弟兼寄金山寧禪師

末塗一過馬羣空，老眼雙瞻碣石鴻。

固有江東兼渭北，其如明月與清風。

一官羈絆吾堪老，萬里嫖姚子未窮。

寄語此時懷馬祖，叩門何日許龐公。

### 寄曾公權

超世功名子有憑，過人才藝我何曾。

詩書忘廢難支敵，門館光華怯再登。

捐棄妻兒逃世累，掃除鬚髮伴禪僧。

待君持節東南日，試問當年杜伯升。

### 次韵關子容湖上晚飲

風樹吹花落四鄰，暮雲將雨作催人。

旋傾美酒留連客，急作新詩報答春。

試傍清湖看鬢髮，莫辭行樂費金銀。

如今歸去還高卧，更問風光有幾旬。

### 和休文至自新安

無成底事到天涯，重見春工換柳枝。

歷盡江山苦行役，歸來風雨過花時。

驅馳共厭人間世，險阻時聞別後詩。

獨有窮愁銷未盡，一番相見一伸眉。

###  酬應物見戲

扣門賞竹任推排，興盡歸舟挽不回。

平世山林成偃蹇，新年詞句得參陪。

醒心正頼揮毫疾，誤筆仍須送喜來。

書省不應煩乳媼，一時除目盡英才。

### 城南

白下官楊小弄黄，騎臺南路綠無央。

含紅破白連連好，度水吹香故故長。

蹲滑踏青穿馬耳，轉危緣險出羊腸。

孰知南杜風流在，預怯排門有斷章。

### 次韵楊內翰贈諸進士

一官歸老豈嘉賓，喜見羣材入選掄。

學變古今人得意，化行梁楚俗還醇。

士蒙餘勇天同力，詩度清秋物再新。

勉作功名收善頌，徑從平地據通津。

### 次韵寇司戶春懷

諱窮懷祿得辭勞，腰折頭低不復高。

夢幻更堪追鳥跡，去來何有校牛毛。

依違玩世從君好，叱咤生風蓋代豪。

聞說妙年心尚在，忍看花絮受風飄。

### 陳詢秀才歸徐

千里相從愧子心，未堪歸路馬駸駸。

更能作意憐衰病，肯復重來道古今。

三歲有期看一舉，百年聊待到千尋。

行逢浄社論餘習，爲說登臨久廢吟。

### 登彭祖樓

城上危樓江上城，風流千載擅佳名。

水兼汴泗浮天闊，山入青齊煥眼明。

喬木下泉餘故國，黄鸝白鳥解人情。

須知壯士多秋思，不露文章世已驚。

### 寄子開

致君意氣日方中，許國精誠月貫虹。

一代英豪出門第，當時毀譽豈窮通。

風流身致羲皇上，日夜心隨汴洛東。

從使少年輕我輩，只留顔面對吾公。

### 寄徐吉父學士

卧龍山上摘黄花，曾共西風醉帽斜。

當日已應天下樂，無人傳入畫圖誇。

低頭强笑今何似，多病難堪懶自嗟。

聞道承明方厭直，幾時來伴訪山家。

### 和南豐先生西游之作

孤雲秀壁共崔嵬，倚壁看雲足懶回。

睡眼剩緣寒綠洗，醉頭强爲好峰擡。

山僧煮茗留寬坐，寺板題名卜再來。

有愧野人能自在，塵樊束縛久低徊。

### 和张次道再游翠岩之作

去岁寻山有旧题，重来似与故人期。

回峦俯仰如迎客，流水喧鸣拟索诗。

岭路依危通鸟过，吾身趁健白云随。

自怜久快屠门嚼，欲住安能久茹芝。

### 初到錦城

溪遶層巒路遶溪，飛梁相接掛晴霓。

山川王氣今何有，巖谷靈蹤昔未躋。

十里松篁參羽仗，半天樓閣倚雲梯。

勝遊欲盡無窮目，未到桃源客已迷。

### 何復教授以事待理

負俗寧能累哲人，昔賢由此致功名。

驥收鹽坂車前足，琴得焦桐爨下聲。

三獻荆山時未識，一鳴齊鳥衆方驚。

傳聞下詔搜遺逸，勸講方思用老成。

### 和富中容朝散值雨感懷

節物驚心懶復嗟，罇中酒盡復誰賒。

風撩雨脚俄成陣，雪閣雲頭欲結花。

萬里可堪長作客，一年將盡未還家。

自憐落落終難合，白首詩書謾五車。

### 謝贇闍梨見訪

好在談經老上人，衝風踏雪到江濱。

百篇出篋自新得，一鉢隨身依舊貧。

終歲杜門逃俗士，爲師設榻對脩筠。

蒲團藜杖焚香坐，此意此時無點塵。

### 和蒲左丞有美堂座上觀雪二首 
#### 其一

高牙大纛晚登山，卷帳飛觴不避寒。

十二玉樓橫閤道，三千銀甲壯師干。

封條已驗遺蝗化，平隴寧虞宿麥乾。

預喜豐年惟太守，旋追賓從促盃盤。



其二

破曉初驚失舊山，瑶臺化出坐中寒。

江心凍合愁蛟蜃，匣裏冰生吼鏌干。

門閉洛陽人跡絕，指穿東郭履痕乾。

鳳池不比梁園客，咳唾珠璣落玉盤。

### 和秦太虛湖上野步

晚風疏日乍相親，黯黯輕寒拂拂春。

觸目漸隨紅蕊亂，經年不見綠條新。

寧論白黑人間世，懶復雌黄紙上塵。

十里松陰窮野步，暫時留得自由身。

### 和沈世卿推官見寄

倦看世態久低徊，且置窮通近酒杯。

未忍一身閑處著，暫容雙眼醉時開。

爲呼阿武扶頭起，擬與山翁倒載回。

好在東籬舊時菊，無心準擬白衣來。

### 和劉元樂月夜寄賈耘老

胡牀欲上庾公樓，那復周南歎滯留。

皓魄光連鮫室午，疏星冷浸洞庭秋。

錦袍有興思姑熟，桃楫無心問莫愁。

喚取長江來入社，不勞牛渚問行舟。

### 酬呂明父學士

當日功名指顧收，一言悟主過千秋。

去登霄漢如平地，歸到雲山尚黑頭。

解組行參蓮社客，揮金坐揖醉鄉侯。

謝公不爲蒼生起，擁鼻重來可自由。

### 送傅子正宣義

漸漸烏竿五兩輕，一帆秋色下江濱。

請纓北闕非無意，捧檄南州且爲親。

神驥解韁天上足，風鵬搖翮日邊身。

歸途瞇眼塵沙惡，夢想西湖十里春。

### 和元樂銷暑樓曉望

遶郭溪山接四鄰，身輕步躡一梯雲。

圖南羽翮摶空見，倚北光芒入夜分。

蕪沒池臺餘故事，風流人物想前聞。

翛然便欲思招隠，猿鶴還應怨舊羣。

### 和寄朱文中

仰高當日誦成規，想見風流盛一時。

魯國故知臧有後，孔庭早見鯉能詩。

侵尋末路同傾蓋，邂逅清談爲解頤。

願借湖山容膝地，爲令松菊寄吾衰。

### 和王明之見寄

末路相逢首重回，紫芝眉宇向人開。

老來惟有風情在，事去空憐歲月催。

憔悴不堪臨楚澤，棲遲無路上燕臺。

少陵肺病疏杯斝，想負花前載酒來。

### 和酬施和叟宣德

山陰傾蓋兩綢繆，十載重來鬢已秋。

往事侵尋如昨日，故人牢落半滄洲。

流離道路生涯拙，蕪沒田園歲計休。

久要尚憐君子在，爲言雞黍亦遲留。

### 呂吉父使君生日

司漏凌晨報曉籤，曈曈赫日上重簷。

良辰已應純乾策，吉夢先符太卜占。

棣萼同時升紫禁，棠陰由此駐彤襜。

一杯欲助邦人禱，願借黄堂壽斝添。

### 送澤①之過維揚

夢裏揚州十載間，青樓陳迹故依然。

袍爭爛錦催詩筆，雨濺明珠落酒船。

顧我老無騎鶴興，羨君行及看花天。

囊中繡句歸應滿，不負韋郎五色牋。

### 和和叟第課還自都下

青雲直上馬如龍，來往泠然若御風。

高步只應天咫尺，舊游寧寄浙西東。

升沉道路從今異，邂逅比鄰此日同。

相見可堪懷抱冷，需君健語破樊籠。

### 和和叟梅花

百卉前頭第一芳，低臨粉水浸寒光。

卷簾初認雲猶凍，逆鼻渾疑雪亦香。

鼎實自應終有待，天真不假更勻粧。

江南望斷無來使，且伴詩翁入醉鄉。

### 再到錢塘呈會宗伯益

負笈重來感舊游，流年衰鬢兩經秋。

湖山依舊渾相識，風月愁人不自由。

尚有故交重冷榻，可堪歸夢到滄洲。

誰憐壯志空凋落，百鍊今爲繞指柔。

### 簡楊安國

侯門誰預識馮諼，歲晚寧知范叔寒。

傾蓋尚憐吾道在，立談相信古人難。

開懷磊落無城府，握手侵尋出肺肝。

共許異時終此去，滿冠塵土待君彈。

### 簡李伯益

虀鹽度歲每無餘，垂橐東歸口未糊。

貧裏交遊新斷絕，老來光景半消除。

時情視我門前雀，人好看君屋上烏。

尚喜弊廬連蔣徑，願求佳句遞髯奴。

### 九日無酒書呈漕使韓伯修大夫

老大悲傷節物催，酒腸枯涸壯心灰。

慚無白水真人分，難致青州從事來。

倦筆懶從都市出，醉眸剛爲麴車回。

黄花也似相欺得，坐對空樽不肯開。

### 過杭留別曹無逸朝奉

陳蕃解榻爲留連，俯仰徒驚歲月遷。

故意斯人奈風雨，多情於我獨山川。

可憐顔貌非前日，依舊窮愁似去年。

後夜相思隔煙水，夢魂空寄過江船。

### 簡令由司理

居連里巷室連甍，多謝能容鑿壁生。

幸有餘光子何損，豈無鄰好我先傾。

已知涉世蘧蘧夢，但欲求田俋俋耕。

貧病久甘從棄置，寧堪更累汝南評。

### 張謀父乞花

二頃田園汴泗東，春來心事幾人同。

固知短綆無深汲，又見新花發舊叢。

花氣著人渾欲醉，妍華過眼旋成空。

冷官門外無消息，與報江南春信通。

### 寄子開

道山清絕况真仙，杜曲風流最近天。

曹濮於今真樂國，股肱從昔著時賢。

今回不辨終朝語，此去無端久疾痊。

可念卧時遭末劫，親陳埋沒不知年。

### 江湖堂

莫愛西湖好，涓涓去不迴。

無情是江水，猶解及時來。

### 眠雲齋

已是登臨晚，長須愛惜春。

終當捐世事，來作卧雲人。

### 擬李義山柳枝詞五首 
#### 其一

江清沙日暖，雄鴨雌鴛鴦。

相看不相識，花晚褪紅香。


#### 其二

嫋嫋東門柳，重重小苑花。

爲誰須落子，著意莫藏鴉。


#### 其三

雨葉不自持，風花故入衣。

飛花已無定，忍著惡風吹。


#### 其四

伏雌將阿鶩，水陸不相直。

鴨鴨橫波去，嗝嗝呼不得。


#### 其五

莫解丁香結，從教長苦辛。

却因千種恨，別作一家春。

### 晚遊九曲院
#### 其一

冷落叢祠晚，回斜狹路賒。

平荷留夜雨，驚鳥過鄰家。
#### 其二

雲暗重重樹，風開旋旋花。

病身無俗事，待得後歸鴉。

### 萱草

喚作忘憂草，相看萬事休。

若教花有語，却解使人愁。

### 次韵順法師十三間樓避暑二首
#### 其一

窗暗時時雨，門開處處山。

心蘇解衣後，愁破立談間。


#### 其二

枕簟長相往，功名久不關。

論文非小陸，愧色滿顔間。

### 嘲無咎文潛
#### 其一

詩人要瘦君則肥，便然偉觀詩不宜。

詩亦於人不相累，黄金九鐶腰十圍。


#### 其二

一饑緣我不緣渠，身作賈孟行詩圖。

窮人乃工君未可，早據要路安肩輿。

### 寄都下故人示王子安

湖海相忘日自疏，經年不作一行書。

世間惟有韓康伯，肯爲淵源住歲餘。

### 擬漢宮詞三首
#### 其一

葉葉霜林著意紅，翩翩行騎語牆東。

黄金擬買長門賦，未信君恩屬畫工。


#### 其二

月與秋期特地圓，花隨人意作春妍。

却因姊弟爭珠鳳，更欲君王意外憐。


#### 其三

帳底吹煙香自薰，鏡前含笑意生春。

經年不道君恩薄，却是恩深更誤人。

### 秦少章見過

淮南小山秦氏子，舊雨不來今雨來。

風席起塵晨突冷，坐看鳥跡破蒼苔。

### 絕句

老著江湖才一得，病占風雨漫多知。

身將白鳥同歸日，夢到黄粱未熟時。

### 十八日觀潮四首
#### 其一

一年壯觀盡今朝，水伯何知故晚潮。

海浪肯隨山俯仰，風帆長共客飄搖。


#### 其二

眼看白浪覆青山，誰信黄昏去復還。

縱使百年終有盡，何須豪橫詫吳蠻。


#### 其三

千槌擊鼓萬人呼，一抹濤頭百尺餘。

明日潮來人不見，江邊只有候潮魚。


#### 其四

江平石出漲沙浮，船閣平洲水斷流。

朝暮去來何日了，一杯誰與弔陽侯。

### 十七日觀潮三首
#### 其一

潮頭初出海門山，千里平沙轉面間。

猶有江神憐北客，欲將奇觀破衰顔。


#### 其二

江水悠悠自在流，向人無恨不應愁。

相逢不覺渾相似，誰使清波早白頭。


#### 其三

漫漫平沙走白虹，瑶臺失手玉杯空。

晴天搖動清江底，晚日浮沉急浪中。

### 月下觀潮二首
#### 其一

隔江燈火是西興，江水清平霧雨輕。

風送潮來雲四散，水光月色鬭分明。


#### 其二

素練橫斜雪滿頭，銀潮吹浪玉山浮。

猶疑海若誇河伯，豪悍須教水倒流。

### 宿錢塘尉廨

平湖繞舍山無盜，官事長閑俸有金。

安得終身爲禦寇，不辭兒女作吳音。

### 寄北山順法師二首
#### 其一

十年聞問不逢人，一面相逢過所聞。

高士不應輕俗士，欲將汙脚上垂雲。


#### 其二

山下游塵不汙人，耳邊溪水去猶聞。

羨君身世渾無事，坐看青山過白雲。

### 贈太素軻律師
#### 其一

林間細路暗通門，火閤深藏雪裏春。

自笑世間千計錯，羨他湖上十年人。


#### 其二

枕帳清寒夜色空，琉璃明浄晚燈紅。

定知城市無窮事，盡在山人冷眼中。

### 贈寫真禧道人

久病多愁易老身，塵容衰鬢不長新。

早須置我山巖裏，不是麒麟閤上人。

### 次韵性都正北山逐凉

海風吹雨過梅黄，叢竹留陰借晚凉。

更欲從君談妙理，鳧脛能短鶴能長。

### 叔父惠鉢三首
#### 其一

當家父子親分付，不比黄梅萬里來。

不解當年明上座，嶺頭言下却空回。


#### 其二

蒲團未有祖師意，洗鉢何曾識趙州。

萬里空歸君解否，老胡端爲我能留。


#### 其三

聲中得句已忘言，斷酒持齋却自然。

大有西來真的意，饑時著飯飽時懸。

### 次韵蘇公謁告三絕
#### 其一

靜中有業官成集，醉裏無何老是鄉。

文寶向來無一物，却須天女與拈香。


#### 其二

竭澤回波不作難，未應平地起風瀾。

是身非有從何病，試下先生一著看。


#### 其三

紙帳薰爐作小春，貍奴白牯對忘言。

更無人問維摩詰，始是東坡不二門。

### 放歌行
#### 其一

春風永巷閑娉婷，長使青樓誤得名。

不惜卷簾通一顧，怕君著眼未分明。


#### 其二

當年不嫁惜娉婷，拔白施朱作後生。

說與旁人須早計，隨宜梳洗莫傾城。

### 戲元弼
#### 其一

濁涇清渭不同源，世好因循到子孫。

只待白頭能潦倒，不虞青眼已瀾翻。


#### 其二

山頭落日著窗明，花裏來禽起笑聲。

豈有詩成須白傅，獨於酒可置公榮。


#### 其三

翩翩別去七經年，特特歸來兩浩然。

東道有時推謝令，後堂無地著彭宣。


#### 其四

車馳卒奔風雨過，白髮故人餘一箇。

幸是元無左阿君，何須不著陳驚坐。

### 送王生兼寄西堂園澄禪師

未仕寧論馬少游，虛名非復韓潮州。

祖師若問西來信，爲說蒼頭與白頭。

### 讀白樂天臨水坐詩

西方社裏收身早，白髮人中得計長。

不作北門東掖客，更無閑事可思量。

### 次韵黄無悔惜梅

雪擁寒門鵲不來，江南春信小遲回。

遥知詩力生春早，一抹江梅趁眼開。

### 酒戶獻花以奉先聖戲作

蕭蕭竹雨亂鳴鴉，嫋嫋風窗暗碧紗。

玉座塵埃香火冷，酒家來獻一枝花。

### 謝田氏

登門執別有不答，慚愧公家父子孫。

顧我何堪能至此，正緣同德又同門。

### 南臺

城郭收燈興未休，却回春信到臺頭。

東風未借登臨便，柳色遥看特地愁。

### 馬上口占呈立之

廉纖小雨濕黄昏，十里塵泥不受辛。

轉就鄰家借油蓋，始知公是最閑人。




















































